{"type":"doc","content":[{"type":"title","content":[{"type":"text","text":"Wyrażenia algebraiczne"}]},{"type":"intro","content":[{"type":"paragraph","content":[{"type":"text","text":"Wreszcie przychodzi pora, by przestać bawić się w księgowość, a wkroczyć w prawdziwą matematykę. Dziedzina, którą głównie zajmowaliśmy się do tej pory, to "},{"type":"text","marks":[{"type":"italic"}],"text":"arytmetyka"},{"type":"text","text":" – stosunkowo żmudna nauka, mówiąca jedynie, jak grzebać w kałuży liczb naturalnych, wymiernych i całkowitych, aby nie pobrudzić sobie za bardzo rąk. Teraz wchodzimy o szczebel wyżej w wysokiej drabinie abstrakcji – rozpoczynamy znajomość z "},{"type":"text","marks":[{"type":"italic"}],"text":"algebrą"},{"type":"text","text":"."}]}]},{"type":"chapter","content":[{"type":"chapter_title","content":[{"type":"text","text":"Wzór na doskonałość"}]},{"type":"chapter_body","content":[{"type":"semantic_tag","attrs":{"tags":["Intuicje"]}},{"type":"paragraph","content":[{"type":"text","text":"Po kilku miesiącach intensywnego odchudzania tabletkami „Nopain” Michaś zaczął dostrzegać rzeczywiste rezultaty – patrząc w lustro, nie może odmówić swej sylwetce cech boskich. Z obawy przed czyhającą za rogiem anoreksją, Michaś postanowił upewnić się, czy nie grozi mu niedowaga. Z głową zajętą planowaniem, w jaki sposób zacząłby walkę ze swoją niedowagą, przystąpił do obliczenia swojego wskaźnika BMI, o którym usłyszał na lekcjach biologii. Aby uzyskać wskaźnik BMI, bierzemy swój wzrost w metrach i mnożymy jego wartość przez samą siebie, a następnie dzielimy swoją wagę w kilogramach przez uzyskany wynik. Jeżeli wskaźnik jest mniejszy niż "},{"type":"expressionInline","attrs":{"mathJax":"18,5"}},{"type":"text","text":", mamy niedowagę, wartość między "},{"type":"expressionInline","attrs":{"mathJax":"18,5"}},{"type":"text","text":" a "},{"type":"expressionInline","attrs":{"mathJax":"25"}},{"type":"text","text":" oznacza normę, zaś wskaźnik powyżej "},{"type":"expressionInline","attrs":{"mathJax":"25"}},{"type":"text","text":" sugeruje nadwagę."}]},{"type":"paragraph","content":[{"type":"text","text":"Powyższą regułkę matematyk zapisze w postaci "},{"type":"text","marks":[{"type":"italic"}],"text":"wzoru"},{"type":"text","text":":"}]},{"type":"expression","attrs":{"mathJax":" BMI=\\frac{waga}{wzrost \\cdot wzrost} "}},{"type":"paragraph","content":[{"type":"text","text":"Prawdopodobnie niejedna osoba o niebanalnym poczuciu estetyki zauważy, że użycie polskiego słowa „waga” w uniwersalnym matematycznym wzorze jest przynajmniej nieeleganckie. Z tego powodu zamiast słownych opisów w matematycznych formułach zawsze będziemy używać jednoliterowych oznaczeń:"}]},{"type":"expression","attrs":{"mathJax":" B=\\frac{m}{h \\cdot h} "}},{"type":"paragraph","content":[{"type":"text","text":"Następnie po dumnym zapisaniu wzoru wyjaśnimy z dowolną dokładnością i czułością osobie niewtajemniczonej nasze oznaczenia:"},{"type":"hard_break"},{"type":"expressionInline","attrs":{"mathJax":"m"}},{"type":"text","text":" – masa ciała w kilogramach"},{"type":"hard_break"},{"type":"expressionInline","attrs":{"mathJax":"h"}},{"type":"text","text":" – wzrost w metrach"},{"type":"hard_break"},{"type":"expressionInline","attrs":{"mathJax":"B"}},{"type":"text","text":" – współczynnik BMI niosący konsekwencje:"},{"type":"hard_break"},{"type":"expressionInline","attrs":{"mathJax":"B \\lt 18,5"}},{"type":"text","text":" – niedowaga"},{"type":"hard_break"},{"type":"expressionInline","attrs":{"mathJax":"18,5 \\lt B \\lt 25"}},{"type":"text","text":" – norma"},{"type":"hard_break"},{"type":"expressionInline","attrs":{"mathJax":"B>25"}},{"type":"text","text":" – nadwaga"},{"type":"hard_break"}]},{"type":"paragraph","content":[{"type":"text","text":"Z punktu widzenia rachunków, które należy wykonać, zapis za pomocą wzoru jest znacznie bardziej przejrzysty niż wyjaśnienie słowne. Możemy teraz taśmowo przyjmować kolejnych delikwentów i wydawać wyroki dotyczące ich budowy ciała."}]},{"type":"example","content":[{"type":"paragraph","content":[{"type":"text","text":"Pani Krystyna: waga "},{"type":"expressionInline","attrs":{"mathJax":"64 \\text{ kg}"}},{"type":"text","text":", wzrost "},{"type":"expressionInline","attrs":{"mathJax":"1,87 \\text{ m}"}},{"type":"text","text":" "}]},{"type":"expression","attrs":{"mathJax":"B=\\frac{64}{1,87 \\cdot 1,87}≈18,3"}},{"type":"paragraph","content":[{"type":"text","text":" Niedowaga to niska cena za "},{"type":"expressionInline","attrs":{"mathJax":"20"}},{"type":"text","text":" miejsce w konkursie top-model."}]}]},{"type":"example","content":[{"type":"paragraph","content":[{"type":"text","text":"Stefan: waga "},{"type":"expressionInline","attrs":{"mathJax":"79 \\text{ kg}"}},{"type":"text","text":", wzrost "},{"type":"expressionInline","attrs":{"mathJax":"1,78 \\text{ m}"}},{"type":"text","text":" "}]},{"type":"expression","attrs":{"mathJax":"B=\\frac{79}{1,78 \\cdot 1,78}≈24,93"}},{"type":"paragraph","content":[{"type":"text","text":" Waga w normie to ulga dla Stefanowego sumienia, targanego czwartkowym pączkiem z różą."}]}]},{"type":"example","content":[{"type":"paragraph","content":[{"type":"text","text":"Michaś: waga "},{"type":"expressionInline","attrs":{"mathJax":"103 \\text{ kg}"}},{"type":"text","text":", wzrost "},{"type":"expressionInline","attrs":{"mathJax":"1,75 \\text{ m}"}},{"type":"text","text":" "}]},{"type":"expression","attrs":{"mathJax":"B=\\frac{103}{1,75 \\cdot 1,75}≈33,63"}},{"type":"paragraph","content":[{"type":"text","text":" Michaś pełen niedowierzania postanowił przerzucić się na tabletki „Nogain”."}]}]}]}]},{"type":"chapter","content":[{"type":"chapter_title","content":[{"type":"text","text":"Oznaczenia literowe"}]},{"type":"chapter_body","content":[{"type":"semantic_tag","attrs":{"tags":["Intuicje"]}},{"type":"paragraph","content":[{"type":"text","text":"Aby z łatwością wyrażać ogólne myśli matematyczne, stosujemy litery, które pełnią rolę dość dowolnych liczb – liczb jakby „czekających na swoją wartość”. We wzorze"}]},{"type":"expression","attrs":{"mathJax":" B=\\frac{m}{h \\cdot h} "}},{"type":"paragraph","content":[{"type":"text","text":"Litery "},{"type":"expressionInline","attrs":{"mathJax":"m"}},{"type":"text","text":" i "},{"type":"expressionInline","attrs":{"mathJax":"h"}},{"type":"text","text":" to "},{"type":"text","marks":[{"type":"italic"}],"text":"zmienne"},{"type":"text","text":", pod które należy podstawić konkretne wartości liczbowe, kiedy przyjdzie na to pora."}]},{"type":"paragraph","content":[{"type":"text","text":"Litery mogą zastępować także dowolne "},{"type":"text","marks":[{"type":"italic"}],"text":"stałe"},{"type":"text","text":" matematyczne lub fizyczne. Dla przykładu weźmy wzór fizyczny pozwalający określić jak daleko przemieszcza się światło w ciągu zadanego czasu:"}]},{"type":"expression","attrs":{"mathJax":" d=299\\ 792\\ 458 \\cdot t "}},{"type":"paragraph","content":[{"type":"text","text":"gdzie "},{"type":"expressionInline","attrs":{"mathJax":"t"}},{"type":"text","text":" oznacza jakąkolwiek wartość wyrażoną w sekundach, zaś "},{"type":"expressionInline","attrs":{"mathJax":"d"}},{"type":"text","text":" oznacza oznacza ilość metrów, jakie światło przebędzie w ciągu tylu sekund. Przykładowo podstawiając "},{"type":"expressionInline","attrs":{"mathJax":"t=60"}},{"type":"text","text":" otrzymamy "},{"type":"expressionInline","attrs":{"mathJax":"d=299\\ 792\\ 458 \\cdot 60=17\\ 987\\ 547\\ 480"}},{"type":"text","text":" i oznacza to tyle, że w ciągu "},{"type":"expressionInline","attrs":{"mathJax":"60"}},{"type":"text","text":" sekund (w ciągu minuty) światło przebywa "},{"type":"expressionInline","attrs":{"mathJax":"17\\ 987\\ 547\\ 480"}},{"type":"text","text":" metrów, czyli prawie "},{"type":"expressionInline","attrs":{"mathJax":"18"}},{"type":"text","text":" milionów kilometrów. Dla porównania, w ciągu "},{"type":"expressionInline","attrs":{"mathJax":"499"}},{"type":"text","text":" sekund ("},{"type":"expressionInline","attrs":{"mathJax":"8"}},{"type":"text","text":" minut i "},{"type":"expressionInline","attrs":{"mathJax":"19"}},{"type":"text","text":" sekund) światło przebywa "},{"type":"expressionInline","attrs":{"mathJax":"149\\ 600\\ 000\\ 000"}},{"type":"text","text":" metrów, czyli odległość od Ziemi do Słońca. Tak więc gdyby Słońce nagle zgasło, zauważylibyśmy to dopiero po "},{"type":"expressionInline","attrs":{"mathJax":"8"}},{"type":"text","text":" minutach. Powyższy wzór moglibyśmy zapisać jako"}]},{"type":"expression","attrs":{"mathJax":" d=c \\cdot t "}},{"type":"paragraph","content":[{"type":"text","text":"zastępując literą "},{"type":"expressionInline","attrs":{"mathJax":"c"}},{"type":"text","text":" dość długą liczbę o stałej wartości "},{"type":"expressionInline","attrs":{"mathJax":"299\\ 792\\ 458"}},{"type":"text","text":". Stała "},{"type":"expressionInline","attrs":{"mathJax":"c"}},{"type":"text","text":" w fizyce nosi nazwę \"prędkość światła w próżni\" i pojawia się w całkiem wielu wzorach opisujących fale świetlne oraz energię. Jeśli jakaś wartość liczbowa często pojawia się w fizyce, naukowcy chętnie nazywają je stałą i przydzielają jej unikalne oznaczenie literowe. Fizycy nie lubią, kiedy w ich wzorach pojawiają się przydługie liczby wymierne."}]},{"type":"paragraph","content":[{"type":"text","text":"Gdy wzory stają się rozbudowane i wymagają użycia wielu zmiennych, bądź też jeśli do oznaczenia różnych zmiennych chcielibyśmy zastosować tę samą literę, zaleca się stosowanie "},{"type":"text","marks":[{"type":"italic"}],"text":"indeksów dolnych"},{"type":"text","text":". Weźmy wzór wynaleziony przez dietetyków mający rzekomo określać liczbę kalorii, jaką dana osoba powinna spożyć w ciągu dnia:"}]},{"type":"expression","attrs":{"mathJax":" K=K_{mat}+K_{akt}+K_ż+K_{poż} "}},{"type":"paragraph","content":[{"type":"text","text":"gdzie:"},{"type":"hard_break"},{"type":"expressionInline","attrs":{"mathJax":"K_{mat}"}},{"type":"text","text":" to kalorie przeznaczone na przemianę materii"},{"type":"hard_break"},{"type":"expressionInline","attrs":{"mathJax":"K_{akt}"}},{"type":"text","text":" to kalorie spalane podczas aktywności fizycznej"},{"type":"hard_break"},{"type":"expressionInline","attrs":{"mathJax":"K_ż"}},{"type":"text","text":" to kalorie potrzebne do wykonywania podstawowych czynności życiowych"},{"type":"hard_break"},{"type":"expressionInline","attrs":{"mathJax":"K_{poż}"}},{"type":"text","text":" to kalorie wykorzystywane do spalania pożywienia"}]},{"type":"paragraph","content":[{"type":"text","text":"każdy ze składników powyższej sumy oznacza jakieś kalorie, więc każdy z nich oznaczamy literką "},{"type":"expressionInline","attrs":{"mathJax":"K"}},{"type":"text","text":", jednak dla rozróżnienia "},{"type":"text","marks":[{"type":"italic"}],"text":"indeksujemy"},{"type":"text","text":" te zmienne adekwatnymi przypisami."}]},{"type":"paragraph","content":[{"type":"text","text":"Wgłębiając się w dietetyczny szał, zobaczmy, jak wyliczyć każdy z powyższych składników:"}]},{"type":"bullet_list","content":[{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_{mat}=5+9,99 \\cdot m + 6,25 \\cdot h - 4,92 \\cdot a"}},{"type":"hard_break"},{"type":"text","text":"gdzie"},{"type":"hard_break"},{"type":"expressionInline","attrs":{"mathJax":"m"}},{"type":"text","text":" oznacza masę ciała w kilogramach"},{"type":"hard_break"},{"type":"expressionInline","attrs":{"mathJax":"h"}},{"type":"text","text":" to wzrost w centymetrach"},{"type":"hard_break"},{"type":"expressionInline","attrs":{"mathJax":"a"}},{"type":"text","text":" to wiek w latach"},{"type":"hard_break"}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_{akt}=8 \\cdot t_{sił}+7 \\cdot t_{aero}+0,05 \\cdot K_{mat} \\cdot l"}},{"type":"hard_break"},{"type":"text","text":"gdzie"},{"type":"hard_break"},{"type":"expressionInline","attrs":{"mathJax":"t_{sił}"}},{"type":"text","text":" – liczba minut poświęconych dziennie na trening siłowy"},{"type":"hard_break"},{"type":"expressionInline","attrs":{"mathJax":"t_{aero}"}},{"type":"text","text":" - liczba minut poświęconych dziennie na trening aerobowy"},{"type":"hard_break"},{"type":"expressionInline","attrs":{"mathJax":"l"}},{"type":"text","text":" – liczba podjętych treningów"},{"type":"hard_break"}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_ż=300"}},{"type":"text","text":" dla osoby szczupłej, "},{"type":"expressionInline","attrs":{"mathJax":"K_ż=800"}},{"type":"text","text":" dla osoby tęższej, "},{"type":"expressionInline","attrs":{"mathJax":"K_ż=450"}},{"type":"text","text":" dla osoby atletycznie zbudowanej "},{"type":"hard_break"}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_{poż}=0,08 \\cdot (K_{mat}+K_{akt}+K_ż)"}}]}]}]},{"type":"example","content":[{"type":"paragraph","content":[{"type":"text","text":"Ten jakże złożony wzór możemy z przyjemnością zaaplikować dla przypadku Michasia:"}]},{"type":"bullet_list","content":[{"type":"list_item","content":[{"type":"paragraph","content":[{"type":"text","text":"Waga: "},{"type":"expressionInline","attrs":{"mathJax":"103 \\text{ kg}"}},{"type":"text","text":", wzrost: "},{"type":"expressionInline","attrs":{"mathJax":"175 \\text{ cm}"}},{"type":"text","text":", wiek: "},{"type":"expressionInline","attrs":{"mathJax":"14 \\text{ lat}"}},{"type":"hard_break"},{"type":"expressionInline","attrs":{"mathJax":"K_{mat}=5+9,99 \\cdot 103 + 6,25 \\cdot 175 - 4,92 \\cdot 14=2058,84"}}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_{akt}=0"}},{"type":"text","text":" ze względu na brak aktywności fizycznej"}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_ż=800"}},{"type":"text","text":", z całym szacunkiem dla Michasia"}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"K_{poż}=0,08 \\cdot (2058,84+0+800)=228,7072"}}]}]}]},{"type":"paragraph","content":[{"type":"text","text":"Stąd"}]},{"type":"expression","attrs":{"mathJax":" K=2058,84+0+800+228,7072=3087,5472 "}},{"type":"paragraph","content":[{"type":"text","text":"Jeśli kawałek tortu czekoladowego ma "},{"type":"expressionInline","attrs":{"mathJax":"700 \\text{ kcal}"}},{"type":"text","text":", Michaś zapełniłby swoje dzienne zapotrzebowanie na energię czterema kawałkami tortu… jednak do odważnych świat należy – im większa masa ciała, tym większe zapotrzebowanie na kalorie!"}]}]}]}]},{"type":"chapter","content":[{"type":"chapter_title","content":[{"type":"text","text":"Jednomiany"}]},{"type":"chapter_body","content":[{"type":"semantic_tag","attrs":{"tags":["Intuicje"]}},{"type":"paragraph","content":[{"type":"text","text":"Bardzo często w różnego rodzaju wzorach i matematycznych zapiskach pojawiają się mieszaniny liczb i liter połączonych działaniami matematycznymi, coś w rodzaju"}]},{"type":"expression","attrs":{"mathJax":" 5 \\cdot a \\cdot b+6 \\cdot m+5,5 \\cdot g \\cdot h "}},{"type":"paragraph","content":[{"type":"text","text":"Każdy taki zlepek liczb (naturalnych, wymiernych, całkowitych… ) oraz liter (zmiennych, stałych, parametrów…) nazywamy "},{"type":"text","marks":[{"type":"italic"}],"text":"wyrażeniem algebraicznym"},{"type":"text","text":" albo po prostu "},{"type":"text","marks":[{"type":"italic"}],"text":"wyrażeniem"},{"type":"text","text":". Wyrażenia algebraiczne bardzo często mają postać kilku iloczynów, które do siebie dodajemy, tak jak powyższa suma iloczynów "},{"type":"expressionInline","attrs":{"mathJax":"(5 \\cdot a \\cdot b)"}},{"type":"text","text":", "},{"type":"expressionInline","attrs":{"mathJax":"(6 \\cdot m)"}},{"type":"text","text":" oraz "},{"type":"expressionInline","attrs":{"mathJax":"(5,5 \\cdot g \\cdot h)"}},{"type":"text","text":". Ze względu na kolejność wykonywania działań mnożenie wykonujemy w pierwszej kolejności, a więc kiedy obliczamy wartość wyrażenia algebraicznego (po podstawieniu wartości liczbowych) zawsze musimy najpierw rozpracować poszczególne grupy iloczynów, a na koniec zajmujemy się ich sumowaniem. O każdym takim iloczynie możemy myśleć jak o unikalnej indywidualności, jakby bohaterze naszych matematycznych przygód. Sumowanie to tylko wprowadzanie tych bohaterów na scenę, zebranie ich wszystkich razem w celu odegrania spektaklu. Każdego takiego bohatera nazywamy "},{"type":"text","marks":[{"type":"italic"}],"text":"jednomianem"},{"type":"text","text":". Jednomian to iloczyn liczby oraz zmiennych literowych, przykładowo"}]},{"type":"bullet_list","content":[{"type":"list_item","content":[{"type":"paragraph","content":[{"type":"expressionInline","attrs":{"mathJax":"a \\cdot b \\cdot b"}}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"-5,4 \\cdot m \\cdot f"}}]}]},{"type":"list_item","content":[{"type":"paragraph","content":[{"type":"expressionInline","attrs":{"mathJax":"\\frac{4}{3} \\cdot x \\cdot y"}}]}]}]},{"type":"paragraph","content":[{"type":"text","text":"W każdym jednomianie można wyróżnić liczbę (widniejącą w postaci cyfr), przez którą zostały pomnożone pozostałe litery. Jest to tzw. "},{"type":"text","marks":[{"type":"italic"}],"text":"współczynnik jednomianu"},{"type":"text","text":"."}]},{"type":"bullet_list","content":[{"type":"list_item","content":[{"type":"paragraph","content":[{"type":"text","text":"W jednomianie "},{"type":"expressionInline","attrs":{"mathJax":"25,3 \\cdot b \\cdot d \\cdot e"}},{"type":"text","text":" współczynnikiem jest "},{"type":"expressionInline","attrs":{"mathJax":"25,3"}}]}]},{"type":"list_item","content":[{"type":"paragraph","content":[{"type":"text","text":"W jednomianie "},{"type":"expressionInline","attrs":{"mathJax":"\\frac{a \\cdot b \\cdot c}{3}"}},{"type":"text","text":" współczynnikiem jest "},{"type":"expressionInline","attrs":{"mathJax":"\\frac{1}{3}"}},{"type":"text","text":" (bardziej elegancka forma zapisu tego jednomianu to "},{"type":"expressionInline","attrs":{"mathJax":"\\frac{1}{3} \\cdot a \\cdot b \\cdot c"}},{"type":"text","text":")"}]}]},{"type":"list_item","content":[{"type":"paragraph","content":[{"type":"text","text":"W jednomianie "},{"type":"expressionInline","attrs":{"mathJax":"-x \\cdot y \\cdot z"}},{"type":"text","text":" współczynnikiem jest "},{"type":"expressionInline","attrs":{"mathJax":"-1"}}]}]},{"type":"list_item","content":[{"type":"paragraph","content":[{"type":"text","text":"W jednomianie "},{"type":"expressionInline","attrs":{"mathJax":"4"}},{"type":"text","text":" współczynnikiem jest "},{"type":"expressionInline","attrs":{"mathJax":"4"}}]}]},{"type":"list_item","content":[{"type":"paragraph","content":[{"type":"text","text":"W jednomianie "},{"type":"expressionInline","attrs":{"mathJax":"h \\cdot 3 \\cdot n \\cdot 2 \\cdot j \\cdot j"}},{"type":"text","text":" współczynnikiem jest "},{"type":"expressionInline","attrs":{"mathJax":"6"}}]}]}]},{"type":"paragraph","content":[{"type":"text","text":"W jednomianie nie mogą występować inne działania, jak dodawanie, odejmowanie czy dzielenie (dopuszczalne jest dzielenie w postaci ułamka, którego mianownikiem jest liczba; wtedy taki mianownik w istocie jest częścią współczynnika liczbowego)"}]},{"type":"paragraph","content":[{"type":"text","text":"Wyrażenie będące sumą jednomianów nazywamy "},{"type":"text","marks":[{"type":"italic"}],"text":"sumą algebraiczną"},{"type":"text","text":" lub czasem "},{"type":"text","marks":[{"type":"italic"}],"text":"wielomianem"},{"type":"text","text":", choć pojęcie wielomianu odnosi się do trochę innej idei matematycznej."}]},{"type":"paragraph","content":[{"type":"text","text":"Dla przejrzystości zapisu i lepszego poczucia „jedności” i „zbitości” jednomianów pomija się znak mnożenia w jednomianach. Matematycy nie będą pisać sumy"}]},{"type":"expression","attrs":{"mathJax":" 5 \\cdot a \\cdot b+6 \\cdot m+5,5 \\cdot g \\cdot h "}},{"type":"paragraph","content":[{"type":"text","text":"Zamiast tego zapisujemy"}]},{"type":"expression","attrs":{"mathJax":" 5ab+6m+5,5gh "}},{"type":"paragraph","content":[{"type":"text","text":"Dzięki temu zapis jest krótszy i pozwala łatwiej rozróżnić od siebie poszczególne jednomiany, a nie powoduje niejednoznaczności. W ciągu przyszłej kariery matematycznej szybko odzwyczaisz się od zapisywania kropki mnożenia. W praktyce znak mnożenia zapisujemy tylko wtedy, gdy wykonujemy mnożenie dwóch liczb (zapisanych cyframi, nie za pomocą liter)."}]},{"type":"paragraph","content":[{"type":"text","text":"Teraz staje się jasne, dlaczego zmienne zapisujemy za pomocą jednoliterowych oznaczeń. Dla matematyka zapis"}]},{"type":"expression","attrs":{"mathJax":" BMI=\\frac{waga}{wzrost \\cdot wzrost} "}},{"type":"paragraph","content":[{"type":"text","text":"oznacza, że"}]},{"type":"expression","attrs":{"mathJax":" B \\cdot M \\cdot I=\\frac{w \\cdot a \\cdot g \\cdot a}{w \\cdot z \\cdot r \\cdot o \\cdot s \\cdot t \\cdot w \\cdot z \\cdot r \\cdot o \\cdot s \\cdot t} "}},{"type":"paragraph","content":[{"type":"text","text":"Wciąż, jeśli chcemy dokładnie opisywać swoje zmienne, jak najbardziej dopuszczalne jest ściubienie dopisków w indeksach dolnych zmiennych."}]}]}]}],"comments":{}}